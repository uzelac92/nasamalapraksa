<h1 class="posth1" id="bronhitis">
Akutni Bronhitis |<br /><br />Iscrpljujući Produktivan Kašalj i Otežano Disanje
</h1>
  <update-title title="Akutni Bronhitis: Produktivan Kašalj i Otežano Disanje"></update-title>
  <update-meta name="description" content="Akutni bronitis je oboljenje koje zahvata krupnije disajne puteve u plućima i najčešći je uzročnik produktivnog kašlja i otežanog disanja u zimskom periodu. Ako se ne liječi, bronhitis može trajati i sedmicama, a kod osoba sa slabijim imunitetom može preći i u upalu pluća."></update-meta>
  <update-meta property="og:url" content="www.nasamalapraksa.com/post/Bronhitis.html/26"></update-meta>
  <update-meta property="og:title" content="Akutni Bronhitis: Produktivan Kašalj i Otežano Disanje"></update-meta>
  <update-meta property="og:image" content="https://www.nasamalapraksa.com/images/Bronhitis.jpg"></update-meta>
  <update-meta property="og:description" content="Akutni bronitis je oboljenje koje zahvata krupnije disajne puteve u plućima i najčešći je uzročnik produktivnog kašlja i otežanog disanja u zimskom periodu. Ako se ne liječi, bronhitis može trajati i sedmicama, a kod osoba sa slabijim imunitetom može preći i u upalu pluća."></update-meta>

<h4 class="posth4">
Akutni bronitis je oboljenje koje zahvata krupnije disajne puteve u plućima i najčešći je uzročnik <a alt="produktivan suv kašalj liječenje" href="/post/kasalj.html/21">produktivnog kašlja</a> i otežanog disanja u zimskom periodu. Ako se ne liječi, bronhitis može trajati i sedmicama, a kod osoba sa slabijim imunitetom može preći i u <a alt="kašalj upala pluća bronhitis"  href="/post/Pneumonia.html/10">upalu pluća</a>.
 </h4>
<div class="postcontainer">
<img class="slika" alt="akutni bronhitis produktivan kašalj otežano disanje gornji disajni putevi" src="../../images/Bronhitis.jpg"/><p class="imgalt">Produktivan (zreo) kašalj: simptom akutnog bronhitisa</p></div>
<h2 class="posth2">
Šta je to akutni bronhitis i kada se javlja?
 </h2>
<h4 class="posth4">
Bronhitis je respiratorno oboljenje, koje se javlja u toku hladnijih mjeseci. Obično se nastavlja na virusno zapaljenje nosa i ždrijela, <a alt="vazomotorni alergijski rinitis zapusen nos kasalj bronhitis" href="/post/Rinitis.html/37">alergijski rinitis</a> i druge bolesti gornjih respiratornih puteva.
</h4>
<p>
Akutni bronhitis predstavlja zapaljenje bronha (krupnijih disajnih puteva). Ovo je najčešće uzrokovano virusima i nastavlja se na "običnu prehladu". Dakle, sekrecija iz nosa, kašalj i sinuzitis, posebno kod djece i starijih se često nastave sa bronhitisom. Pojavu ovog oboljenja označava pojava produktivnog (zrelog) kašlja sa manjim ili većim iskašljavanjem sluzi.</p>
<p>
Zimski mjeseci, pad imuniteta i izloženost virusima prehlade i gripe predisponiraju pojavu ovog oboljenja. Najpodložnija populacija su djeca i stariji.Osobe koje boluju od <a alt="hronicni sinuzitis, bronhitis, zacepljen nos, prehlada" href="/post/Sinuzitis.html/25" >hroničnog sinuzitisa</a> sa čestim akutizacijama bolesti su takođe podložni.</p>
<p>
Osim gore opisanog akutnog bronhitisa infektivne prirode, postoji i hronični bronhitis uzrokovan trajnim promjenama na disajnim putevima usljed dugogodišnjeg konzumiranja cigareta, života u zagađenim sredinama, uslova na radnom mjestu i slično. Hronični bronhitis ima neke posebne karakteristike, ali njegova akutizacija ima sve karakteristike akutnog infektivnog bronhitisa.</p>
<h2 class="posth2">
Koji su glavni simptomi akutnog bronhitisa?</h2>

<h4 class="posth4">
Ovo oboljenje je lako prepoznati po pojavi produktivnog kašlja sa bogatim bronhitičnim nalazom auskultatorno na plućima. U težim slučajevima dolazi do otežanog disanja usljed jače izražene opstrukcije.</h4>
<p>
Kašalj uz osjećaj struganja u grudima pri disanju i malaksalost, koji slijede nakon preležane prehlade ili gripa, su osnovni pokazatelji akutnog bronhitisa. Definitivna dijagnoza ovog respiratornog oboljenja se postavlja auskultacijom (slušanjem) pluća pomoću stetoskopa. Nalaz je karakterističan i dočarava vrtložno kretanje vazduha pri disanju u kontaktu sa sluzi.</p>
<p>
Treba imati u vidu da je osnovni uzrok ovakvog stanja pojačano nakupljanje sluzi u bronhima. Ova sluz i zadebljanje zidova bronha usljed upale, vode ka suženju disajnih puteva, nadraživanju nervnih završetaka i zadržavanju vazduha niže u plućima. U ovom leži objašnjenje "zrelog" kašlja sa iskašljavanjem, produženog ekspirijuma i u težim slučajevima otežanog disanja sa osjećajem gladi za vazduhom. Kašalj je iscrpljujući i obično postoji osjećaj "kao da uvijek malo sluzi zaostane i ne da se iskašljati". Ovakav kašalj može potrajati i do 2-3 sedmice po izlječenju.</p>
<h2 class="posth2">
Koje su komplikacije akutnog bronhitisa?</h2>
<h4 class="posth4">
Iako je ovo najčešće samoizlječivo, blago oboljenje, nekada dolazi do razvoja komplikacija. Bronhitis se komplikuje kod djece, starijih i u slučaju akutizacije hroničnog bronhitisa kod pacijenata oboljelih od hronične opstruktivne bolesti pluća.</h4>
<p>
U slučaju javljanja akutnog bronhitisa kod imunokompromitovanih, treba očekivati da prehlada neće tu stati i da bi trebalo intervenisati lijekovima. Inače, kod radno sposobne populacije, očuvanog imuniteta, ovo je samoizlječivo oboljenje, u kom ne treba intervenisati lijekovima.</p>
<p>
Rečeno je da je u osnovi akutnog bronhitisa virusna upala bronha. U rijetkim slučajevima može doći do bakterijske superinfekcije, koja značajno pogoršava opšte stanje i često vodi u pneumoniju (upalu pluća).</p>
<p>
Ukoliko proces upale nastavi da se spušta ka sve sitnijim i sitnijim disajnim putevima, često kod djece dolazi da razvijanja bronhiolitisa, koje je potencijalno po život opasno stanje (5% hospitalizacija).</p>
<p>
U slučaju razvijanja bronhitisa kod osobe koja boluje od <a alt="astma, alergija, akutni bronhitis, tesko disanje, upala, kasalj" href="/post/Rinitis.html">astme ili/i alergijskog laringotraheitisa</a>, često dolazi do značajnog pogoršanja disanja, te ove osobe često završavaju na odjelima hitne medicinske pomoći zbog dispneje.</p>
<h2 class="posth2">
Kako liječiti akutni bronhitis - terapija akutnog bronhitisa</h2>
<h4 class="posth4">
Liječenje akutnog bronhitisa je lako i uspješno. Obično nije potrebna nikakva specifična terapija. Komplikacije se liječe zavisno od uzročnika i komorbiditeta.</h4>
<p>
Najčešće se govori o simptomatskom liječenju: čajevi, puno vitamina C, paracetamol u slučaju temperature i sirupi za lakše iskašljavanje. U slučaju bogatog nalaza na plućima i značajno otežanog disanja uključuju se i lijekovi ambulantno.</p>
<p>
<a alt="inhalacije inhalatori nebulizator bronhitis kasalj" href="/post/Inhalacije.html/18">Inhalacije su najefikasnije u liječenju akutnih bronhitisa</a>. Koriste se inhalatori nebulizatori koji pretvaraju tečnost u vodenu paru koja se udiše i tako lijekovi dospijevaju do najsitnijih disajnih puteva. Ovime se postiže brže i ograničeno djelovanje sa minimumom sistemskih efekata. Za potrebe inhalacije se mogu koristiti brojni lijekovi, koji se rastvaraju u određenom omjeru sa fiziološkim rastvorom. Navodim slijedeće kombinacije (doze su za odrasle osobe):</p>
<p>
SALBUTAMOL (1ml) u 2-3 ml FIZIOLOŠKE<br />
1ml salbutamola + 1ml atroventa u 2ml fiziološke<br />
1ml salbutamola u 2ml fiziološke sa 8-10 kapi BISOLEX otopine<br />
1ml salbutamola + 1/3 amp DEXASONA u 2,5 ml fiziološke</p>
<p>
Ako je disanje otežano i ubrzano uz osjećaj nedostatka vazduha, preporučuje se i Aminofilin u sporoj intravenskoj injekciji. Nekada je potrebno i dati 500ml infuzije sa aminofilinom, da bi se popravila dehidratacija i razrijedila sluz u bronhima.</p>
<p>
Od sirupa su dobri svi koji pomažu razbijanju sekreta: Fluimukan, Flavamed, Bisolex, Prospan...</p>
<p>
Česta je upotreba antibiotika, ali uglavnom potpuno neopravdana. Antibiotike ima smisla propisati tek ukoliko dođe do naglog pogoršanja bolesti sa pojavom glavobolje i visoke temperature. Antibiotici se trebaju propisivati uvijek u slučaju akutizacije hroničnog bronhitisa kod starijih osoba. </p>
<p class="autor">
29.01.2019. Mladen &nbsp;
</p>