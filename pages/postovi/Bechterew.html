<h1 class="posth1">
Ankilozirajući spondilitis |<br /><br />Morbus Bechterew
</h1>

  <update-title title="Ankilozirajući spondilitis | Morbus Bechterew"></update-title>
  <update-meta name="description" content="Ankilozirajući spondilitis je reumatska, autoimuna bolest mladih muškaraca, hroničnog toka. Morbus Bechterew neminovno vodi ka razvijanju invaliditeta manjeg ili većeg stepena. Prvi simptomi ankilozirajućeg spondilitisa je bol u lumbosakralnoj regiji, koja se javlja kod muškaraca u 20-im godinama života. "></update-meta>
  <update-meta property="og:url" content="www.nasamalapraksa.com/post/Bechterew.html/33"></update-meta>
  <update-meta property="og:title" content="Ankilozirajući spondilitis | Morbus Bechterew"></update-meta>
  <update-meta property="og:image" content="https://www.nasamalapraksa.com/images/bechterew.jpg"></update-meta>
  <update-meta property="og:description" content="Ankilozirajući spondilitis je reumatska, autoimuna bolest mladih muškaraca, hroničnog toka. Morbus Bechterew neminovno vodi ka razvijanju invaliditeta manjeg ili većeg stepena. Prvi simptomi ankilozirajućeg spondilitisa je bol u lumbosakralnoj regiji, koja se javlja kod muškaraca u 20-im godinama života. "></update-meta>

<h4 class="posth4">
Ankilozirajući spondilitis je reumatska, autoimuna bolest mladih muškaraca, hroničnog toka. Morbus Bechterew neminovno vodi ka razvijanju invaliditeta manjeg ili većeg stepena. Prvi simptomi ankilozirajućeg spondilitisa je bol u lumbosakralnoj regiji, koja se javlja kod muškaraca u 20-im godinama života. 
 </h4>
<div class="postcontainer">
<img class="slika" alt="progresija ankilozirajućeg spondilitisa bechterew grbljenje" src="../images/bechterew.jpg" /><p class="imgalt">Ankilozirajući spondilitis (Mb Bechterew): progresija oboljenja</p>
</div>
<h2 class="posth2">
Definicija i etiopatogeneza ankilozirajućeg spondilitisa (morbus bechterew)
 </h2>
<h4 class="posth4">
Ankilozirajući spondilitis je hronično, vjerovatno, autoimuno oboljenje, nepoznate etiologije. Tri puta češće se javlja kod muškaraca i kod njih razvija ozbiljniju kliničku sliku. To je bolest lumbosakralne regije, kičme, te drugih sistema u određenom procentu. 
</h4>
<p>
Morbus Bechterew se javlja u ranim dvadesetim godinama, uglavnom kod osoba muškog pola, kao nespecifičan bol u donjem dijelu leđa, te u glutealnoj regiji.</p>
<p>
<b>ANKILOZIRAJUĆI</b> = dovodi do ankiloze: srastanja, odnosno, okoštavanja zglobova.<br />
<b>SPONDILITIS</b> = primarno je zahvaćen kičmeni stub.</p>
<p>
Iako se bolest javlja u ranom životnom dobu (nekada još u adolescenciji), očigledni znaci poremećene posture (držanja) su vidljivi obično tek poslije 40. godine života.&nbsp; Nema nekog etiološkog faktora za kog bi se sa dosadašnjim saznanjima moglo reći da dovodi do nastanka ovog hroničnog oboljenja kičme. Zna se da u preko 90% slučajeva, pacijenti su nosioci HLA-B27 u genetskom kodu, pa se smatra nasljednim i genetski uslovljenim oboljenjem. Nisu svi nosioci ovog koda i oboljeli. Udruženost ankilozirajućeg spondilitisa sa <a alt="inflamatorne bolesti crijeva ulcerozni kolitis" href="/post/Crohn.html/29">inflamatornim promjenama na crijevima</a>, govori da bi se moglo raditi o ukrštenoj reakciji na antigene enterobakterija.</p>
<p>
<b>Najčešća lokalizacija promjena kod morbus Bechterew-a:</b><br />
<br />
-sakroilijačni zglobovi su primarna lokalizacija lezija,<br />
-kičmeni stub,<br />
-zglobovi kuka i ramena su zahvaćeni u 30% slučajeva,<br />
-periferni zglobovi su zahvaćeni u 30% slučajeva,<br />
-promjene na očima su u vidu prednjeg uveitisa (iridociklitis),<br />
-upalne lezije debelog crijeva (obično asimptomatske),<br />
-insuficijencija aortne valvule, blok grane provodnog sistema srca,<br />
-rijetko se javlja fibroza gornjeg režnja pluća. </p>
<p>
Prve se promjene primjećuju na sako-ilijačnim zglobovima u vidu subhondralnih zapaljenskih infiltrata monocitima, plazna ćelijama i makrofagima. Dolazi do erozija hrskavice ovih zglobova i prividnog proširenja zglobnog prostora. Zbog ogoljenja kosti zglobnih površina, ali i zbog medijatora upale, dolazi do produkcije nove kosti (skleroze), koja je nekooordinisana, pa dolazi do nazubljenosti zglobnih površina. Uskoro proliferiše vezivo, koje premošćuje zglobnu šupljinu i tvori osnovu za okoštavanje kompletnog zgloba (ankiloza).Ovo je stadijum kada zglob više definitivno nije funkcionalan. </p>
<p>
Sa sakroilijačnih zglobova proces se širi na lumbosakralni zglob, pa ushodno na ostatak kičme. Ankilozirajući spondilitis dovodi do okoštavanja koštanih pripoja ligamenata i mišića, do okoštavanja diskusa, te fiksacije (ankiloze) kičmenog stuba. Na RTG-u se ova okoštanja vide kao snimak bambusovog štapa. Pršljenovi su kockasti, osteoporotični sa sklerotičnim rubovima, gdje dominira upala.</p>
<p>
Bolest primarno zahvata aksijalni skelet (kičmeni stub, kuk, ramena), ali se u 30% slučajeva promjene dešavaju i na perifernim zglobovima. Patogeneza na ovim zglobovima je slična reumatoidnom artritisu, sa stvaranjem panusa, hemotakse fibroblasta, te fibroze zglobova. Rijetko kad bolest ima ovako ozbiljan tok. </p>
<h2 class="posth2">
Klinička slika ankilozirajućeg spondilitisa | kako izgleda pacijent sa morbus bechterew?</h2>
<h4 class="posth4">
Prvi simptom je bol. Najčešća lokalizacija je lombalno, a najjači je ujutru, prije razgibavanja. Aktivnost godi, te smanjuje bol, dok je dugo nakon odmaranja prisutna ukočenost. Bolest može početi i nekim drugim simptomima. U 20% slučajeva Mb. Bechterew počinje <a href="http://dvadoktora-jedanzec.blogspot.com/2013/06/iridociklitis-prednji-uveitis.html" >uveitisom (iridociklitisom)</a>. Jedan od simptoma u tom slučaju je crveno oko, što treba razlikovati od običnog <a href="/post/konjunktivitis.html/20" >bakterijskog konjunktivitisa</a>. </h4>
<p>
<b>Bol je u početku povremena, jutarnja, lokalizovana u donjem dijelu kičme i gluteusima. Obično se javlja zajedno sa jutarnjom ukočenošću. Ovi simptomi prolaze nakon razgibavanja i zagrijavanja spomenute regije.</b> Osim ovih simptoma, mogu javiti znaci aortne insuficijencije, blok grane sa sinkopama (nesvjesticama); iridociklitis je čest dio kliničke slike ankilozirajućeg spondilitisa. Po pravilu, svaki iridociklitis mlađih muškaraca treba uputiti na ovo oboljenje, te je RTG lumbalne kičme obavezna pretraga. RTG treba odraditi i kada postoji nespecifični uporni enterokolitis uz bolne periferne zglobove.</p>
<p>
S napredovanjem bolesti, bol postaje izraženija i dugotrajnija. Pokreti su ograničeni, sve dok veći dio, ili čitava kičma ne okoštaju. U najgorim slučajevima, lumbalna kičma je zaravnjena, izražena je grudna kifoza (pogrbljenost), a pacijent ne može poravnati leđa i glavu uz zid u uspravnom stavu. Međurebarni prostori su upali zbog atrofije mišića, jer je pokretljivost grudnog koša minimalna. Zglob kuka je u fleksionoj kontrakturi i kompenzatorno, pacijenti savijaju koljena pri hodu (kao da se šunjaju).</p>
<p>
<b>Promjene na plućima i srcu su te koje najčešće dovode do komplikacija i skraćenja života.</b> Gornji plućni režnjevi nekada fibrozno obole, dođe do stvaranja kavitacija (šupljina), koje mogu postati podloga za razvijanje Aspergillus pneumonije. Aortna insuficijencija i blok grane, obično, nisu značajno izraženi, ali mogu biti ugrožavajući faktor. Kada kičma dobrim dijelom okošta, frakture nisu rijetkost. Takve promjene vode invaliditetu, pa i smrti.&nbsp; </p>
<h2 class="posth2">
Dijagnostika ankilozirajućeg spondilitisa | Kako znati radi li se o morbus Bechterew-u?</h2>
<h4 class="posth4">
Anamneza ranog javljanja, kod muškaraca, bol na predilekcionim mjestima, RTG i neki klinički testovi su sasvim dovoljni za postavljanje dijagnoze ankilozirajućeg spondilitisa.</h4>
<p>
<b>Anamneza:</b> Pacijent navodi da je bol povremen, da se javlja nakon mirovanja, a prolazi u togu fizičke aktivnosti. Može navoditi i ponavljane epizode boli u oku, crvenilo beonjača i pad vida jednostrano. Jutarnja ukočenost u leđima je bitan znak.</p>
<p>
<b>Klinički pregled kod ankilozirajućeg spondilitisa:</b> Na početku nema nekih značajnijih ispada pri inspekciji pacijenta. Sakrumi i pripoji mišića mogu biti blago osjetljivi na dodir. Zavisno od stepena razvijenosti promjena, postoje i ograničenja pokreta. Ova ograničenja su u disproporciji sa oskudnim nalazom na RTG-u. Lumbalna krivina polako nestaje.</p>
<p>
Sljedeći testovi mogu pomoći u diferencijalnoj dijagnozi: Schober test i mjerenje širenja grudnog koša.<br />
<b>Schober test: </b>lokalizuje se lumbosakralni zglob; označi se flomasterom 5cm ispod i 10cm iznad zgloba. Pri stojećem stavu, pacijent treba pokušati dodirnuti vrhovima prstiju šaka stopala. Zatim se mjeri promjena razmaka između već označenih tačaka. Udaljenost od +5cm i više se smatra normalnom pokretljivošću. Sve ispod toga je suspektno na ankilozirajući spondilitis.</p>
<p>
<b>Stepen širenja grudnog koša</b> se određuje mjerenjem širine 4. međurebarnog prostora u max. inspirijumu i max. ekspirijumu. Ove rijednosti se oduzmu, a zatim rezultati tumače: vrijednost od 5cm i više je normalna pokretljivost, a sve ispod toga govori u korist smanjenja pokretljivosti rebara. </p>
<p>
<b>Dodatni testovi kod morbus Bechterew:</b><br />
<b>Lazarevićev test</b> je potrebno izvesti, da bi se isključila mogućnost da se radi o lumboishijalgiji. <b>RTG</b> je standardna dijagnostička procedura. Ukoliko je RTG negativan, a postoje simptomi koji upućuju na ovo oboljenje, indikovano je uraditi test na <b>HLA-B27</b>. <b>CT i NMR</b> bolje prikazuju promjene, ali se rijetko koriste u dijagnostici.</p>
<h2 class="posth2">
Terapija ankilozirajućeg spondilitisa | Kakva je prognoza Mb. Bechterew-a?</h2>
<h4 class="posth4">
Terapija ovog hroničnog oboljenja je strogo simptomatska. Nije se pokazalo da ijedan terapijski modalitet utiče na tok i prognozu bolesti.</h4>
<p>
<b>Ne postoji efikasan lijek za ankilozirajući spondilitis</b>. Najupotrebljivaniji lijek je Indometacin i slični nesteroidni antiinflamatorni lijekovi (NSAIL). <u>Fenilbutazon</u> se pokazao kao najefikasniji lijek, ali zbog teških neželjenih dejstava (supresija koštane srži), čuva se samo za upotrebu u krajnjem slučaju. Neki imunosupresivi <u>(Metotrexat), te sulfasalazin</u> su pokazali povoljne efekte u određenom broju slučajeva.<br />
<b>Hirurške metode </b>rješavaju pacijenta boli i ukočenosti kod zahvaćenosti zgloba kuka.Pri tom se ugrađuju endoproteze. Operacije na kičmi su riskantne i obično povezane sa povećanjem rizika od patoloških fraktura, te infekcija. Operacije na srcu (zamjena aortne valvule) ili na plućima (resekcija fibrozno izmijenjenih regija), rijetko su potrebne. </p>
<p>
Iridociklitis se uspješno liječi lokalnim ukapavanjem nesteroidnih antiinflamatornih lijekova, te imunosupresiva u najtežim slučajevima.</p> 
<p class="autor">
07.02.2019. | Mladen
 </p>