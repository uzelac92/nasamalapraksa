<h1 class="posth1" id="naslov">
Bol u oku i crveno oko |<br /><br />prednji uveitis/ iridociklitis
</h1>

  <update-title title="Bol u oku i crveno oko | prednji uveitis/ iridociklitis"></update-title>
  <update-meta name="description" content="Uveitisi su grupa oboljenja uvee (sudovne opne oka; sastoji se od irisa, cilijarnog tijela i horoideje). Najčešći uveitis je prednji uveitis (uveitis anterior), koji se manifestuje bolom u oku, crvenilom beonjače i padom oštrine vida."></update-meta>
  <update-meta property="og:url" content="www.nasamalapraksa.com/post/Uveitis.html/44"></update-meta>
  <update-meta property="og:title" content="Bol u oku i crveno oko | prednji uveitis/ iridociklitis"></update-meta>
  <update-meta property="og:image" content="https://www.nasamalapraksa.com/images/uveitis.jpg"></update-meta>
  <update-meta property="og:description" content="Uveitisi su grupa oboljenja uvee (sudovne opne oka; sastoji se od irisa, cilijarnog tijela i horoideje). Najčešći uveitis je prednji uveitis (uveitis anterior), koji se manifestuje bolom u oku, crvenilom beonjače i padom oštrine vida."></update-meta>


<h4 class="posth4">
Uveitisi su grupa oboljenja uvee (sudovne opne oka; sastoji se od irisa, cilijarnog tijela i horoideje). Najčešći uveitis je prednji uveitis (uveitis anterior), koji se manifestuje bolom u oku, <a alt="uveitis iridociklitis bol u oku konjunktivitis" href="/post/konjunktivitis.html/20">crvenilom beonjače</a> i padom oštrine vida.
 </h4>
<div class="postcontainer">
<img class="slika" alt="iridociklitis prednji uveitis anterior hypopion cilijarna hiperemija" src="../../images/uveitis.jpg" /><p class="imgalt"> Izgled oka kod prednjeg uveitisa</p></div>

<h2 class="posth2">
Definicija i podjela uveitisa
 </h2>
<h4 class="posth4">
Prednji uveitisi su najčešći, i znače zahvatanje irisa i prednjeg dijela cilijarnog tijela. Najčešće su negranulomatozni. Zadnji uveitisi su uglavnom granulomatozni. Etiologija može biti infektivna i neinfektivna. 
</h4>
<p>
Uvea se sastoji iz horoideje (sudovnjače), koja ishranjuje spoljašnji sloj mrežnjače, zatim iz cilijarnog tijela (učestvuje u akomodaciji sočiva i luči očnu vodicu), i iz irisa (dužica) koji kontroliše količinu svjetla koje će ući u oko. Zapaljenje bilo kog segmenta uvee je jako bolno, obično autoimunog porijekla, popraćeno izuzetno razvijenom hiperemijom konjunktive (cilijarna hiperemija), te naglim zamućenjem vida.</p>
<p>
Postoje tri tipa uveitisa: prednji, srednji i zadnji. Nama je danas značajan ovaj prednji uveitis (uveitis anterior). On zahvata iris i cilijarno tijelo, bilo posebno ili (češće) zajedno. Pa, u tom slučaju govorimo o <b>IRITISU</b>, <b>CIKLITISU</b> ili o <b>IRIDOCIKLITISU</b>. Pošto je najčešće riječ o ovom poslednjem, a i terapijski modaliteti su identični kod sva tri, mi ćemo se danas fokusirati samo na iridociklitis.</p>

<h2 class="posth2">
Etiologija uveitisa | Šta uzrokuje iridociklitis?</h2>
<h4 class="posth4">
Uzročnici su brojni. Najčešće iridociklitisi su uzrokovani autoimunom reakcijom, u sklopu nekih sistemskih oboljenja, ili su uzrokovani infekcijom (bakterije, virusi, gljivice), ali opet autoimunim mehanizmima (organizam proizvodi antitijela na sopstvena tkiva).</h4>
<p>
Šta sve može uzrokovati uveitise:<br />
<b>Autoimuna oboljenja specifična za oko:</b><br />
<li> simpatička oftalmija (ophthalmica simpatica)</li>
<li>fakoantigeni uveitisi</li>
<b>Autoimuna oboljenja nespecifična za oko:</b><br />
<li>seronegativne artropatije (Mb Reiter, <a alt="ankilozirajući spondilitis bechterew iridociklitis" href="/post/Bechterew.html/33">ankilozirajući spondilitis- Mb Bechterew</a>, juvenilni reumatoidni artritis, idiopatski uveitisi)</li>
<li> Vogt-Koyanagi-Harada bolest</li>
<li>Multipla skleroza (sclerosis multiplex- MS)</li>
<b>Očne manifestacije sistemskih vaskulitisa:</b><br />
A/primarni vaskulitisi<br />
<li>Takayasu arteritis, Wegenerova granulomatoza, arteritis polinodosum, gigantocelularni arteritis</li>
B/sekundarni vaskulitis<br />
<li><a alt="behcetova bolest i iridociklitis" href="http://dvadoktora-jedanzec.blogspot.com/2013/06/behcetova-bolest-autoimuno.html" target="_blank">Mb Behcet</a>, sarkoidoza, Henoch Schoenlein, <a alt="sistemski lupus i iridociklitis" href="/post/Lupus.html/31">sistemski lupus eritematodes</a></li>
<b>Mikrobiološki endogeni i egzogeni uzročnici:</b><br />
<li>virusi, bakterije, paraziti, gljivice.</li> 


<h2 class="posth2">
Klinička slika i znaci prednjih uveitisa | Kako izgleda iridociklitis?</h2>
<h4 class="posth4">
Iridociklitisi su akutna stanja u oftalmologiji. Karakteriše ih izuzetno jak bol, mala zjenica, zahvatanje obično samo jednog oka, pad vida, i crvenilo oka. </h4>
<p>
<u>Postoje akutni i hronični iridociklitisi</u>. Ovi akutni su daleko češći i idu sa izraženijim simptomima. Prvi simptom je bol, koji je dubok, tup, i pojačava se značajno u narednih nekoliko minuta ili sati. <u>Zjenica je maksimalno sužena, te nekada ima u promjeru svega 1-2mm</u>. Može biti naglašen kapilarni crtež na dužici, ali svakako u prvi plan upadaju gnojna kolekcija u prednjoj očnoj komori (kod gnojnih iridociklitisa) i crvenilo beonjače, koje je najizraženije neposredno uz rožnjaču (tzv. <b>cilijarna hiperemija</b>). Zbog bjeličastog eksudata (sadržaj plazme i leukociti) u prednjoj očnoj komori, dolazi do zamućenja i pada oštrine vida. Bolest je, obično, ponavljajućeg karaktera. </p>
<p>
Ovo su bile neke zajednićke osobine svih iridociklitisa. Postoje različite forme istih, pa ćemo ih sada sagledati svaku posebno.</p>
<p>
Iridocyclitis serosa (serozni prednji uveitis): Ova forma ima najpovoljniju prognozu i najblažu kliničku sliku. Od simptoma se javljaju gore navedeni, a kllinički znaci su oskudni: prašinasta zamućenja u prednjoj očnoj komori (Tyndallov fenomen), cilijarna hiperemija, mioza (smanjena zjenica). Mogu biti prisutni precipitati (talog) na zadnjoj strani rožnjače, što dodatno zamućuje vid.</p>
<p>
Iridocyclitis fibrinosa (fibrinozni prednji uveitis): U ovom slučaju dolazi do izlaska fibrina u prednju očnu komoru. Fibrin je porijeklom iz krvnih sudova irisa. Ova supstanca, inače, ima težnju da se organizuje u mrežastu strukturu, te ometa protok očne vodice kroz zjenicu (pupilla). Često
nastaje stanje poznato pod nazivom "zadnja sinehija". To je spoj
pupilarne ivice irisa sa prednjom kapsulom sočiva. Uzrokovano je taloženjem
fibrina. Ovaj spoj može biti lokalizovan, ili može zahvatiti cijelu
cirkumferenciju zjenice.U slučaju zatvaranja zjenice fibrinom, raste pritisak u zadnjoj očnoj komori i potiskuje iris ka naprijed (<b>iris bombans</b>). Ovo u krajnjem slučaju može dovesti do akutnog glaukoma zatvorenog ugla.</p>
<p>
Iridocyclitis purulenta (gnojni prednji uveitis): Gnoj sačinjavaju sastojci plazme, leukociti i uzročnici (bakterije, npr.). Nakuplja se u prednjoj očnoj komori u vidu hypopiona (bjeličasti talog na dnu, sa horizontalnom gornjom linijom, koja prati pokrete glave). Komplikacije su rijetke i to: zadnje sinehije i gnojni endoftalmitis.</p>
<p>

Iridocyclitis haemorhagica (hemoragični prednji uveitis): U ovom slučaju postoji nakupljanje krvi u prednjoj očnoj komori. Prezentuje se u vidi hyphaemae. S obzirom da krv u velikoj količini sadrži fibrin, komplikacije su u vidu zadnjih sinehija, sekluzije i okluzije pupile. Ove promjene vode glaukomu zatvorenog ugla. U najvećem broju slučajeva sva krv se resorbuje, ali ukoliko dugo perzistira, može dovesti do sideroze dužice i rožnjače (dobijaju zagasito crvenu boju)- trajno smanjuje vidnu oštrinu.</p>
<p>
Granulomatozni iridociklitisi: To su hronični prednji uveitisi. Mogu biti <b>tuberkulozni</b>, <b>luesni</b> (sifilis) i <b>fakoanafilaktični</b>. Kod tuberkuloze, granulomi se javljaju ili difuzno (sitni, bjeličasti- milijumi) ili pojedinačni, krupni na bazi irisa (tuberkuli). Luesni granulomi (gumma) su žućkasto-narandžasti, pojedinačni i lokalizovani na bazama irisa. Posljedice su zaostajanje sitnih ožiljaka, te komplikacije zavise od primarnog žarišta.</p>
<h2 class="posth2">
Diferencijalna dijagnoza prednjih uveitisa</h2>
<h4 class="posth4">
Potrebno je razlikovati ovo oboljenje od akutnog glaukoma zatvorenog ugla. Simptomi su dosta slični, ali pojedini klinički znaci se razlikuju. </h4>
<p>
I akutni glaukom zatvorenog ugla (angularni glaukom) i prednji uveitis daju sliku teškog pacijenta, koji je u jakim bolovima. Bol je lokalizovan iza oka i u sljepočnom dijelu. Imitira i nekada navodi na moždani udar. Prisutna je cilijarna hiperemija, pad vida. Bitno je, međutim, <b>obratiti pažnju na zjenicu. Kod angularnog glaukoma ona je maksimalno proširena (midrijaza), dok je kod iridociklitisa zjenica veličine čiodine glavice (mioza).</b> Glaukom ne daje precipitate u prednjoj očnoj komori, i javlja se pretežno u sumrak i noću. </p>
<p>
	Treba imati u vidu da angularni glaukom može predstavljati i komplikaciju uveitisa.</p>
<h2 class="posth2">
Dijagnoza i terapija iridociklitisa | Kako liječiti iridociklitis? </h2>
<h4 class="posth4">
Prednji uveitis se uspješno liječi i rijetko daje komplikacije. Treba, međutim, imati na umu da se često simptomi vraćaju u toku naredne dvije godine.</h4>
<p>
Dijagnoza je klinička (na osnovu simptoma i anamneze), te korištenjem biomikroskopa. Prisutni su karakteristični simptomi, a na biomikroskopu se uočava mioza, poremećen crtež irisa, hypopion, hyphaema, precipitati, granulomi, cilijarna hiperemija (zavisno od tipa iridociklitisa).</p>
<p>
Ukoliko se epizode prednjeg uveitisa ponavljaju, potrebno je uraditi dodatne pretrage. <b>Kod muškaraca obavezno uraditi RTG lumbalne kičme</b> (sumnja na Mb Bechterew). Potrebno je uraditi i<b> RTG pluća</b>, te pregledati potkoljenice tragajući za bolnim, lividnim čvorovima na koži (sumnja na sarkoidozu). Kod žena je korisno uraditi NMR glave (simnja na multiplu sklerozu). U anamnezi, treba tragati za nedavnim virusnim oboljenjima, promjenama u količini i učestalosti stolice, bolovima u stomaku, povišenom temperaturom...</p>
<p>
<u>Terapija obuhvata primjenu kortikosteroida, nesteroidnih antiinflamatornih lijekova (ibuprofen), midrijatika (atropin).</u> U slučaju zanjih sinehija, one se pokušavaju pokidati kombinacijom lijekova (atropin, adrenalin, prokain). Nekada je potrebno pristupiti hirurškom rješavanju okluzije i sekluzije pupile.</p>
<p>
Terapija je uspješna u najvećem broju slučajeva. Recidivi su mogući. </p>
<p class="autor">
20.02.2019. | Mladen
</p>